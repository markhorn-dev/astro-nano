---
title: "Analiza techniczna w pracy programisty"
date: "2025-02-11"
categories: 
  - "rozwój"
tags: 
  - "rozwój"
  - "self-develop"
  - "analiza"
  - "architektura"
author:
   name: Marek Szkudelski
   picture: '/assets/blog/authors/face.png'
ogImage:
 url: ''
level: ""
published: 'true'
description: 'Dowiedz się, dlaczego analiza techniczna jest kluczem do sukcesu w programowaniu. Poznaj sprawdzone praktyki, które pozwolą Ci uniknąć typowych pułapek projektowych, lepiej estymować zadania i dostarczać kod wysokiej jakości. Praktyczny przewodnik dla programistów, którzy chcą przestać działać na “hura” i zacząć pracować efektywniej.'
---

Czy zacząłeś kiedyś zadanie lub projekt bez zastanowienia się nad tym, jak go zrobić?

Myślę, że każdy z programistów na jakimś etapie kariery podszedł do zadania lub projektu na "hura". Dostaję konkretne zadanie, super, to siadam do kodu.

## Konsekwencje braku analizy

Założę się, że prędzej czy później przy takim podejściu napotkałeś jeden z **problemów**:

1. Zadanie się przeciąga ponad szacowany wcześniej czas
2. Masz problem techniczny, który ciężko rozwiązać z użytą technologią
3. Efekt zadania nie był tym, czego biznes oczekiwał i musisz zaczynać od nowa

Dlaczego tak się dzieje? Bo zabrakło **analizy technicznej**. 

Myślę, że jest to kluczowy element codziennej pracy programisty. Bez tego ciężko skutecznie dostarczać oprogramowanie.

## Czym jest analiza techniczna?

Podczas tego procesu zastanawiam się dokładnie, jak **wykonać** zadanie, jakie decyzje **architektoniczne** podejmę, jakich **technologii** użyję. A to wszystko jeszcze **zanim w ogóle dotknę kodu.**

Ważne jest również, żeby określić wszystkie **potencjalne zależności**. Szczególnie jeśli organizacja składa się z wielu zespołów, które mają swoje własne serwisy i komponenty.

## Co zyskujesz?

1. **Przewidzisz** potencjalne problemy
2. Lepiej **oszacujesz** czas, który potrzebujesz na realizację zadania lub projektu
3. Lepiej **zrozumiesz** zadanie. Prawdopodobnie będziesz miał w trakcie analizy pytania do biznesu. Dzięki odpowiedziom możesz się upewnić, że jesteście na tej samej stronie
4. Podejmiesz **lepsze decyzje**. Widząc potencjalne ograniczenia systemu lub technologii, możesz zawczasu się do nich przygotować lub zaproponować inne rozwiązanie
5. **Ustalony kontrakt** pomiędzy serwisami. Dzięki temu jeden programista nie musi czekać, aż drugi skończy pracę

## Etapy analizy

1. Dokładne **zrozumienie** treści zadania
2. Jeśli zadanie dotyczy istniejącego już projektu, to powinieneś **zajrzeć do kodu**. Warto zbadać, gdzie będziesz wprowadzał zmiany, albo czy będziesz tworzył nowy moduł
3. **Research**. Konieczny punkt jeśli zaczynasz nowy projekt, tworzysz nowy serwis/moduł lub przygotowujesz się do refactoru. Zbadaj różne rozwiązania, technologie. Wypisz ich zalety lub wady
4. **Propozycja architektury rozwiązania**. Warto sprawdzić z resztą zespołu, czy to rozwiązanie ma sens
5. **Rozbicie zadania** na podzadania
6. **Rozpisanie** podzadań. Musisz dokładnie wiedzieć co trzeba zrobić w każdym z nich. Przyda się to nie tylko Tobie, ale też innym programistom, którzy będą pracować nad tym zadaniem.

Oczywiście w zależności od wielkości zadania i złożoności projektu te **etapy mogą być różne**. Ich kolejność też może się zmieniać. Na przykład nie zawsze będziesz potrzebował researchu jeśli musisz bardziej ocenić co trzeba zrobić niż jak - przy istniejącym projekcie.

## Dobre praktyki

1. **Zawsze notuj**. Na spotkaniach, podczas przeglądania kodu. Nie polegaj na tym, że zapamiętasz każdy aspekt, który przeanalizowałeś. Już sam fakt notowania sprawia, że lepiej zapamiętujesz - nawet jak nie zaglądasz później do tych notatek
2. Outputem takiej analizy powinien być zawsze **dokument**. Może to być opis zadania w Jirze, albo faktyczny dokument w przypadku większej analizy
3. **Zapisuj powody decyzji**. Np. jeśli zastanawiasz się nad wyborem technologii, to wypisz wady i zalety każdego rozwiązania, uwzględniając założenia biznesowe

## Głębokość analizy

Zawsze zastanawiam się **jak głęboko wchodzić w taką analizę**. Czy muszę podczas takiej analizy wiedzieć, że w tej konkretnej klasie muszę dodać takie pole? Czy muszę wiedzieć jak będzie się nazywał ten dokładny parametr na tym endpoincie?

Oczywiście - to zależy ;)

To zależy **od poziomu skomplikowania**, albo wielkości zadania. Bardziej skomplikowane zadanie będzie wymagało głębszego zejścia w dół, żeby zbadać, czy nie ma żadnych potencjalnych problemów lub rzeczy, których nie przewidzimy.

Zależy to też **od architektury projektu**. Dla architektury mikroserwisowej lub mikrofrontendowej analiza będzie bardziej skomplikowana i czasochłonna. Trzeba się dokładnie zastanowić w którym serwisie/komponencie umieścić logikę. Z jakimi serwisami musimy się skomunikować? Czy trzeba utworzyć nowy serwis?

Zależy to też **od wielkości organizacji**. Jeśli masz jeden zespół deweloperski, to często wystarczy jedno spotkanie, żeby ustalić wszystko od A do Z. A jeśli coś zostało niedopowiedziane, to łatwo można później uzyskać odpowiedź podczas daily albo na kanale zespołowym. Jeśli jest wiele zespołów, a każdy z nich ma pod opieką różne serwisy i komponenty, to tym bardziej trzeba głębiej wejść, żeby zawczasu odkryć ukryte zależności. 

Generalna zasada, którą się staram kierować, to **schodzić najgłębiej podczas analizy jak się da**. Oczywiście do tego stopnia do którego ma to sens, biorąc pod uwagę powyższe czynniki.

## Kluczowe czynniki

Co brać pod uwagę przy analizie technicznej?

1. **Łatwość rozwiązania**. Oczywiście im łatwiejsze rozwiązanie, tym mniejszy koszt
2. **Przyszłość.** Duże znaczenie ma to czy rozwiązanie ma być utrzymywane długo, czy jest to tymczasowy eksperyment. Zastanów się jak rozwiązać problem, żeby system można było skalować i modyfikować
3. **Założenia biznesowe**. Tutaj musisz ściśle współpracować z biznesem. Dowiedz się czy rozwiązanie ma być szybkie, tanie, skalowalne, czy pewne parametry będą się dynamicznie zmieniać w przyszłości

Nie twierdzę, że teraz musisz poświęcać cały dzień roboczy, żeby przeanalizować szczegółowo każde, nawet najmniejsze zadanie. Czasami zdarzy się jednolinijkowy fix, albo zmiana w konfiguracji i dużo prościej będzie to po prostu zrobić niż analizować wszystkie aspekty.

**Warto założyć sobie jakiś czas na analizę**, który będzie proporcjonalny do wielkości zadania. Unikniesz wtedy over-engineeringu przy analizie i nie przepalisz zbyt dużo czasu zanim jeszcze zaczniesz zadanie.

## Podsumowanie

**Analiza techniczna to fundamentalny element procesu wytwarzania oprogramowania**, który pozwala uniknąć wielu typowych problemów projektowych. Kluczem do sukcesu jest znalezienie odpowiedniego balansu w głębokości analizy, dopasowanego do skali projektu i złożoności zadania. 

Dobrze przeprowadzona analiza techniczna nie tylko **oszczędza czas i zasoby**, ale także przyczynia się do **tworzenia lepszej jakości oprogramowania**, które spełnia oczekiwania biznesowe i jest łatwiejsze w utrzymaniu.

